Capitolo 2 - Intelligenza artificiale oggi
==========================================

Cos’è l’intelligenza Artificiale (IA)? Esistono molteplici definizioni,
fra le quali si annovera quella dell’Università di Stanford, che la
identifica come “una scienza e un insieme di tecniche computazionali che
vengono ispirate - pur operando tipicamente in maniera diversa - dal
modo in cui gli esseri umani utilizzano il proprio sistema nervoso e il
proprio corpo per sentire, imparare, ragionare e agire” [1]_.

Romanzi e film di fantascienza cavalcano e avvalorano la paura
dell’ignoto: l’Intelligenza Artificiale spesso viene rappresentata in
maniera negativa, come un pericolo per l’umanità, potenzialmente capace
di prendere il sopravvento e di dominarci [2]_ ma nella realtà l’IA fa
già parte della nostra quotidianità. Con gli assistenti vocali dei
telefoni cellulari, i sistemi di guida assistita delle automobili, i
*chatbot* che rispondono quando chiamiamo soggetti pubblici o privati, i
sistemi di traduzione automatica di testi e discorsi, i robot in
fabbrica, gli algoritmi che ci raccomandano prodotti e servizi di nostro
gradimento e quelli che ci assistono nell’apprendimento, o videogiochi
sempre più realistici e coinvolgenti.

L’Intelligenza Artificiale, ad esempio, può migliorare la nostra vita
guidando al posto nostro, prendendosi cura delle persone anziane
bisognose di assistenza, velocizzando le pratiche burocratiche,
svolgendo lavori pericolosi e usuranti, aiutandoci a prendere decisioni
ponderate, gestendo in maniera razionale grandi moli di dati che
altrimenti faticheremmo a interpretare, permettendoci di comunicare pur
non conoscendo la lingua dei nostri interlocutori, seguendoci nello
studio o aumentando le esperienze culturali e di intrattenimento.

Tutto questo e molto altro è possibile grazie ai recenti sviluppi nella
ricerca in alcuni specifici ambiti di applicazione [3]_.

I principali ambiti di applicazione 
------------------------------------

Ci sono già esempi di come nella PA si possa trarre beneficio
dall’adozione di soluzioni di IA, fra questi vediamo già effetti e
applicazioni nel sistema sanitario, scolastico, giudiziario, nel
pubblico impiego, nella sicurezza e, in generale, nella gestione delle
relazioni coi cittadini.

In quest’ultimo campo, l’Intelligenza Artificiale può essere impiegata
per rispondere alle domande, cercare ma anche elaborare documenti,
riempire moduli, instradare correttamente varie tipologie di richieste,
eseguire traduzioni [4]_.

+-----------------------------------------------------------------------+
| Box                                                                   |
|                                                                       |
| Per esempio, un ***chatbot*** può rispondere contemporaneamente a     |
| tutte le telefonate o alle email che arrivano in un determinato       |
| momento, eliminando i tempi di attesa e, una volta comprese le        |
| esigenze del proprio interlocutore, può indirizzarlo verso gli uffici |
| giusti, aiutarlo a trovare la documentazione che gli serve, fornire   |
| indicazioni per produrre correttamente le sue richieste scritte, se   |
| necessario parlando anche in una lingua straniera, o traducendo i     |
| termini burocratici che non l’utente non comprende.                   |
+-----------------------------------------------------------------------+

I funzionari pubblici possono in questo modo essere liberati
dall’incombenza di rispondere alle domande e alle mansioni più semplici,
che spesso sono anche le più ricorrenti, recuperando tempo da dedicare
ad altre attività, per fornire consulenze complesse e servizi migliori.

Alcune delle funzionalità descritte possono essere utilizzate anche nel
sistema sanitario, per esempio per gestire nella maniera più veloce le
prenotazioni di visite ed esami. In questo settore sono molto
interessanti anche le ricerche sui robot che si prendono cura dei
pazienti, magari memorizzando le medicine da somministrare loro, i tempi
e le dosi, oppure monitorando il loro stato di salute per mezzo di
misurazioni biometriche da trasmettere al medico, corredate, nei casi
più semplici, di una ipotesi di diagnosi, naturalmente da confermare

Proprio in questo tipo di evenienze, che si potrebbero prestare a ampie
controversie etiche e scientifiche, e che si potrebbero addirittura
aprire a potenziali conflitti di interessi tra pazienti e medici (che,
ad esempio, si potrebbero trovare a favorire la conferma della diagnosi
"della macchina" per evitare attribuzioni di responsabilità
potenzialmente pericolose per la propria professione), si evidenzia un
punto focale in cui l'IA si posiziona in maniera eccellente, con la sua
capacità di creare interazioni inedite tra sistemi
amministrativo-tecnologici ed esseri umani: la creazione di ponti
psicologici, cognitivi, sociali e culturali, rendendo più desiderabili e
coinvolgenti le relazioni e le interazioni, e facilitando la
trasformazione di dati e informazioni in rappresentazioni e narrative
capaci di generare significato.

È oltretutto già possibile immaginare di programmare sistemi
intelligenti che leggono i risultati degli esami e li interpretano,
sulla base delle statistiche condotte su grandi moli di dati simili e
sul loro significato [5]_. Esistono addirittura strumenti predittivi per
valutare potenziali rischi di evoluzione delle malattie individuali. La
medicina di precisione, la ricerca sui trattamenti personalizzati, le
analisi sui possibili effetti di certi farmaci sui singoli pazienti sono
tutti campi che promettono grandi risultati, grazie alla capacità
dell’Intelligenza Artificiale di immagazzinare e processare molte
informazioni su ognuno di noi.

Qualcosa di molto simile sta accadendo anche nella scuola, dove sono già
disponibili assistenti didattici artificiali in grado di seguire gli
studenti singolarmente, somministrando loro contenuti e nozioni pensati
apposta per aiutarli a sviluppare al meglio le loro capacità, per
approfondire le loro conoscenze, oppure per recuperare il divario dai
compagni [6]_.

Questi strumenti possono essere utilizzati dalla Pubblica
amministrazione per la formazione del personale, per la gestione delle
carriere e per l’organizzazione interna.

Anche il settore della sicurezza può beneficiare dello sviluppo delle
tecnologie di Intelligenza Artificiale. Per esempio, nell’ambito della
sorveglianza, con i sistemi di *computer vision* e di *natural language
processing* che possono processare grandi quantità di immagini, testi e
discorsi, per individuare eventuali minacce in tempo reale [7]_. Oppure
nell’ambito della prevenzione dei disastri ambientali, dove è possibile
operare simulazioni delle conseguenze dei fenomeni naturali, sia prima
che questi si verifichino, sia durante il loro svolgimento, aiutando le
autorità a decidere come intervenire [8]_. Simili tecnologie possono
essere utilizzate anche dalle forze dell’ordine, per pattugliare le
città, in funzione dei dati continuamente aggiornati, legati ai crimini
commessi nelle varie zone e ad altre variabili significative.

+-----------------------------------------------------------------------+
| Box                                                                   |
|                                                                       |
| Uno dei principali problemi, in tutti questi settori, è quello di     |
| **garantire la sicurezza dei sistemi di IA**: l’ingresso di un        |
| malintenzionato all’interno di sistemi che, per esempio, potranno     |
| pilotare un autobus, può mettere a repentaglio la vita di chi vi si   |
| troverà all’interno, così come la manomissione degli strumenti di     |
| sorveglianza di un luogo pubblico possono renderlo vulnerabile ad     |
| attacchi, oppure la conoscenza, da parte di un *hacker*, dei          |
| meccanismi di funzionamento dei programmi di Intelligenza Artificiale |
| per proteggere dati sensibili, può rendere questi dati insicuri. Per  |
| affrontare efficacemente questi temi, è necessario mettere in campo   |
| diverse soluzioni, alcune tecniche, altre di carattere più generale,  |
| sensibilizzando i cittadini e le amministrazioni. Da un punto di      |
| vista tecnico è importante lavorare affinché per legge vengano        |
| garantiti alcuni standard, sia per la sicurezza dei dati di cui si    |
| nutrono gli algoritmi, sia per la sicurezza degli algoritmi stessi,   |
| imponendo che, per la loro implementazione, venga sempre seguito il   |
| paradigma *security by design*\  [9]_.                                |
+-----------------------------------------------------------------------+

Infine, anche i decisori pubblici possono servirsi di algoritmi
intelligenti, capaci di processare grandi moli di dati, per esempio
sulle risorse disponibili nelle aree disagiate, oppure sull’andamento
dei vari settori - sanitario, giudiziario, scolastico, agroalimentare,
etc. -, al fine di ottenere una visione più chiara delle scelte che
devono o che vogliono compiere. È addirittura possibile, come si sta
sperimentando in Giappone [10]_, che il personale degli uffici pubblici
risponda in maniera personalizzata a tutte le richieste dei cittadini,
servendosi di strumenti di Intelligenza Artificiale adeguatamente
istruiti, che producono automaticamente i contenuti da inviare.

La decisione critica che verrà presa dai governi è come restituire ai
cittadini il tempo liberato dalla tecnologia. L’opportunità di avere
conversazioni più approfondite e mirate a risolvere problemi complessi
con dipendenti pubblici maggiormente impegnati e attenti alle necessità
del cittadino potrebbe essere molto più importante di un governo meno
costoso.

.. _section-1:

Opportunità e criticità
-----------------------

Le potenzialità dell’Intelligenza Artificiale per la Pubblica
amministrazione sono dunque molteplici. Tuttavia è necessario
evidenziare anche alcune criticità che si stanno manifestando per
riuscire a prevenire effetti distorti nell’applicazione di questi
strumenti e tecnologie.

Innanzitutto può accadere che sia i dati di cui un’IA si nutre sia gli
algoritmi da cui è composta producano *bias*\  [11]_ - interpretazioni
distorte delle informazioni in possesso -, inficiando i “ragionamenti” e
inducendola in errore [12]_.

Fare previsioni con strumenti progettati in modo inadeguato non può che
portare a decisioni sbagliate e, in molti casi, anche eticamente
scorrette [13]_.

Inoltre, è bene sottolineare che allo stato attuale l’Intelligenza
Artificiale è in grado di portare a compimento, con una certa
precisione, un ristretto numero di attività cognitive [14]_ riferite a
specifici ambiti settoriali, mancando generalmente di conoscenze di
sfondo (*background knowledge*).

In certi casi sarà possibile che i sistemi IA sostituiscano il personale
nelle attività più ripetitive e a minore valore aggiunto. Questo
scenario, tuttavia, non necessariamente sottrarrà posti di lavoro ma
contribuirà ad una loro evoluzione. Si potranno creare, infatti, nuove
figure professionali in risposta ai bisogni dei cittadini, così come
storicamente è sempre avvenuto quando sono state introdotte profonde
innovazioni scientifiche e tecnologiche.

Se è necessario essere consapevoli delle possibili degenerazioni che
possono portare a un futuro distopico, è opportuno comprendere che
l’Intelligenza Artificiale non è un’entità aliena, fuori dal nostro
controllo, con cui dobbiamo per forza scendere a compromessi. Essa è
piuttosto il frutto della nostra visione delle cose, dei nostri valori.
I suoi algoritmi si nutrono di dati a cui noi stessi abbiamo attribuito
un significato e li processano secondo le nostre logiche. Sta a noi
quindi evitare che questo genere di strumenti produca discriminazioni e
violazioni dei nostri diritti fondamentali, così come sta a noi
progettare macchine che ci possano affiancare nei compiti più gravosi
contribuendo a semplificare le nostre esistenze.

Se correttamente progettate e utilizzate, le tecnologie IA potranno
infatti garantire concrete prospettive di miglioramento alle nostre
vite. Nel rapporto tra i cittadini e la Pubblica amministrazione, queste
saranno in grado di consentire maggiore accessibilità ai servizi
pubblici, favorendo notevole abbattimento dei loro costi, con vantaggi
in termini di riduzione della spesa sociale, che potrà essere così
riallocata. In prospettiva sarà possibile potenziare con adeguati
automatismi molti procedimenti, offrendo ai cittadini la possibilità di
relazionarsi con lo Stato in maniera più agile, efficace e
personalizzata. Di questo beneficeremo tutti, inclusi gli anziani, i
disabili e i cittadini appartenenti alle categorie disagiate. Ciò
permetterà alla Pubblica amministrazione di recuperare e rinsaldare il
rapporto di fiducia con la collettività. Proprio per favorire questo
recupero, introdurre nella PA tecnologie come l'IA richiede non solo
interventi tecnici e amministrativi, ma anche sistemici, narrativi,
estetici, capaci di generare senso e coinvolgimento.

La PA potrà, inoltre, avvalersi delle metodologie e delle tecnologie di
IA per supportare la razionalizzazione e l’integrazione delle proprie
basi dati, in una prospettiva di interoperabilità semantica che renda
più semplice circolazione delle informazioni tra le amministrazioni a
beneficio degli utenti finali [15]_.

L’IA inciderà anche nella ridefinizione del rapporto tra pubblico e
privato in un’ottica di maggiore trasparenza attraverso
l’implementazione delle pratiche di *e-procurement*. Uno degli ambiti
che nel prossimo decennio trarrà maggiormente beneficio dalla
rivoluzione IA sarà, infatti, proprio quello degli acquisti pubblici.

Schede sulle soluzioni tecnologiche di Intelligenza Artificiale
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Affective Computing:
^^^^^^^^^^^^^^^^^^^^

La combinazione di *computer vision*, *machine learning*, *voice/speech
recognition*, *intelligent decision support* per realizzare sistemi che
siano in grado di riconoscere ed esprimere emozioni.

Algorithmic game theory and computational social choice:
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Sono ricerche che richiamano l'attenzione sulle **dimensioni economica e
sociale dell'Intelligenza Artificiale**, come ad esempio quelle che
riguardano il modo in cui i sistemi informatici possono gestire
incentivi potenzialmente disallineati di diversi soggetti tra cui esseri
umani, aziende e agenti automatizzati che possono rappresentarli.

Collaborative systems:
^^^^^^^^^^^^^^^^^^^^^^

Indaga **modelli e algoritmi utili per sviluppare sistemi autonomi** in
grado di lavorare in modo collaborativo con altri sistemi di
Intelligenza Artificiale e con l'uomo.

Computer vision:
^^^^^^^^^^^^^^^^

Al momento, **il campo più rilevante degli studi sulla percezione delle
macchine**. I grandi avanzamenti degli ultimi anni sono dovuti
all'applicazione delle tecniche di *deep learning*. La maggior parte
della ricerca è concentrata sul riconoscimento automatico di immagini
fotografiche e video. Per la prima volta, in alcuni ambiti il computer è
riuscito a superare l'uomo in accuratezza.

Crowdsourcing and human computation:
^^^^^^^^^^^^^^^^^^^^^^^^^^^^^^^^^^^^

Sono **metodi per potenziare i sistemi informatici, che si avvalgono
delle competenze di un esperto umano,** al fine di risolvere problemi
che i computer da soli non sarebbero in grado di affrontare
correttamente.

Deep learning:
^^^^^^^^^^^^^^

**Una classe specifica di** **procedure di apprendimento automatico**.
Facilita il riconoscimento di oggetti nelle immagini, l'etichettatura
dei video in base ai loro contenuti, il riconoscimento di azioni;
produce significativi avanzamenti in altre aree della percezione, come
il riconoscimento di suoni in generale, del parlato e dei processi di
comunicazione con il linguaggio naturale.

Intelligent Decision Support (IDS):
^^^^^^^^^^^^^^^^^^^^^^^^^^^^^^^^^^^

Sono tecnologie che si usano quando è necessario avere un supporto
decisionale a fronte di analisi guidate dai dati. Un IDS si comporta
come un consulente ideale: analizza grandi moli di dati, identifica
*trend* e stima probabilità e conseguenze, fornisce possibili soluzioni
e valuta l’impatto delle azioni proposte.

Internet of Things (loT):
^^^^^^^^^^^^^^^^^^^^^^^^^

È **un ambito di ricerca dedicato all'idea che una vasta gamma di
dispositivi**, inclusi elettrodomestici, veicoli, edifici e
videocamere, **possano essere interconnessi per raccogliere e
condividere le loro abbondanti informazioni**, prodotte per mezzo di
sensori, elaborandole attraverso sistemi intelligenti di analisi di
dati.

Large scale machine learning:
^^^^^^^^^^^^^^^^^^^^^^^^^^^^^

Un filone di studi nel quale vengono prodotti **algoritmi in grado di
apprendere in maniera automatica**, processando grandi moli di dati
attraverso sistemi distribuiti.

Natural language processing:
^^^^^^^^^^^^^^^^^^^^^^^^^^^^

Spesso accoppiata al riconoscimento vocale automatico, sta rapidamente
diventando **una risorsa per le lingue ampiamente diffuse**, che
producono basi di dati di grandi dimensioni. **La ricerca si sta ora
spostando per sviluppare sistemi raffinati, in grado di interagire con
le persone attraverso il dialogo, non solo di reagire a richieste
molto semplici**. Grandi passi avanti sono stati fatti anche nella
*machine translation*, vale a dire la traduzione tra diverse lingue.

Neuromorphic computing:
^^^^^^^^^^^^^^^^^^^^^^^

È un insieme di tecnologie che cerca di imitare le reti neurali
biologiche per migliorare l'efficienza dell'hardware e la robustezza dei
sistemi di calcolo, spesso sostituendo la vecchia idea secondo cui i
computer devono prevedere moduli separati per *input / output*,
elaborazione delle istruzioni e memoria.

Predictive Analysis:
^^^^^^^^^^^^^^^^^^^^

È un settore dell’IA che si occupa di analizzare fatti attuali e storici
per fare previsioni su eventi futuri o altrimenti sconosciuti, mediante
tecniche di apprendimento induttivo.

Reinforcement learning:
^^^^^^^^^^^^^^^^^^^^^^^

Una serie di **strumenti che collegano il riconoscimento di certe
configurazioni di dati alle strategie per la presa di decisioni
sequenziali basate sull'esperienza**. In questo modo, si creano le
condizioni che consentono all'Intelligenza Artificiale di agire nel
mondo reale.

Robotics:
^^^^^^^^^

La branca che studia **come insegnare ai *robot* a interagire con il
mondo circostante in una maniera generalizzabile e predicibile**, come
facilitare la manipolazione di oggetti e come relazionarsi con gli
esseri umani. A questo proposito, sono fondamentali gli avanzamenti
negli ambiti della *computer vision* e più in generale di ogni forma
di percezione da parte delle macchine.

Sentiment analysis:
^^^^^^^^^^^^^^^^^^^

Consiste nell’estrazione e analisi di testi scritti in linguaggio
naturale da cui si estraggono opinioni che gli utenti esprimono su
diversi prodotti/servizi e per misurare la percezione della
reputazione di un’azienda, una PA, un ente o una persona (*brand*).
Attraverso l’analisi del linguaggio e del testo la *sentiment
analysis* estrapola informazioni soggettive nelle fonti. In generale
l’obiettivo principale è determinare la polarità di un documento o
contenuto in chiave positiva, negativa o neutrale.

Speech Recognition:
^^^^^^^^^^^^^^^^^^^

Si tratta di strumenti atti a riconoscere il parlato delle persone.
Vengono utilizzati in moltissime applicazioni, dagli assistenti vocali
de telefoni cellulari ai *chatbot*. Lo *speech recognition* permette
di ‘convertire’ il testo in parlato, lo stesso testo può essere quindi
sfruttato da servizi di *Natural Language Processing* (NLP).

Supervised learning:
^^^^^^^^^^^^^^^^^^^^

Una tecnica della disciplina del *machine learning* il cui scopo è
**costruire un sistema informatico in modo da consentirgli di risolvere
autonomamente dei compiti sulla base di una serie di esempi ideali**,
fornendo coppie di *input* e di *output* desiderati, che gli vengono
inizialmente forniti in fase di addestramento.

.. _section-2:

.. [1]
   *Artificial Intelligence and life in 2030*, One hundred year study on
   Artificial Intelligence, Stanford University, 2016, p. 5.

.. [2]
   Si pensi al computer Hal9000 di *2001 Odissea nello spazio* (Kubrick,
   1968) o al robot sterminatore di *Terminator* (Cameron, 1985).

.. [3]
   *Artificial Intelligence and life in 2030*, One hundred year study on
   Artificial Intelligence, Stanford University, 2016, p. 9. Si veda
   anche
   `https://www.eff.org/it/ai/metrics <https://www.eff.org/it/ai/metrics>`__.

.. [4]
   Cfr. Hila Mehr, *Artificial Intelligence for Citizen Services and
   Government*, Harvard Ash Center for Democratic Governance and
   Innovation, 2017.

.. [5]
   Si cita il caso del team di ricercatori dell’Università di Bari che
   ha sviluppato un algoritmo che permette di identificare i piccoli
   cambiamenti strutturali provocati dall’Alzheimer una decina di anni
   prima che i sintomi si manifestino (Cfr.
   `www.uniba.it/ateneo/rettorato/ufficio-stampa/comunicati-stampa/2017/alzheimer <http://www.uniba.it/ateneo/rettorato/ufficio-stampa/comunicati-stampa/2017/alzheimer>`__)
   oppure “Watson for Oncology” di IBM, immaginato come vero e proprio
   assistente degli oncologi nella lotta contro i tumori (Cfr.
   `https://www.ibm.com/watson/health/oncology-and-genomics/oncology/ <https://www.ibm.com/watson/health/oncology-and-genomics/oncology/>`__).

.. [6]
   Si sta parlando di *Intelligent tutoring systems* (Cfr.
   `https://www.techemergence.com/examples-of-artificial-intelligence-in-education/ <https://www.techemergence.com/examples-of-artificial-intelligence-in-education/>`__,
   `http://www.lastampa.it/2017/06/15/multimedia/tecnologia/woogie-lassistente-robot-che-aiuta-i-bambini-a-studiare-e-non-solo-ZlrNV7rKtt3MqoKZ54U3uM/pagina.html <http://www.lastampa.it/2017/06/15/multimedia/tecnologia/woogie-lassistente-robot-che-aiuta-i-bambini-a-studiare-e-non-solo-ZlrNV7rKtt3MqoKZ54U3uM/pagina.html>`__)

.. [7]
   Si pensi al nuovo sistema di riconoscimento facciale che entrerà in
   funzione la prossima estate all'aeroporto di Dubai. Un sistema che
   sostituirà i controlli di frontiera con una tecnologia basata sulla
   rilevazione biometrica effettuata da 80 telecamere opportunamente
   posizionate all'interno di un tunnel - sulle cui pareti saranno
   proiettati dei video immersivi - nel quale tutti viaggiatori verranno
   invitati a passare dopo essersi identificati con il proprio volto e i
   propri documenti presso dei totem installati nello scalo (soluzione
   di IA presentata lo scorso anno alla `Gulf Information Technology
   Exhibition - GITEX <https://www.gitex.com/>`__, fiera dell'hi-tech e
   sicurezza che si tiene annualmente a Dubai. Cfr.
   `https://www.gitex.com/ <https://www.gitex.com/>`__).

.. [8]
   Un esempio sono le simulazioni degli effetti dei tornado e di altri
   eventi naturali, insieme all'elaborazione dei dati prodotti dalle
   centraline di raccolta durante gli eventi stessi, soluzioni che hanno
   coadiuvato in molti casi le autorità a prendere decisioni rispetto a
   dove e come intervenire.

.. [9]
   In sostanza, questo paradigma prevede che la sicurezza venga
   perseguita già al momento del design delle banche dati e degli
   algoritmi di Intelligenza Artificiale.

.. [10]
   Hila Mehr, *Artificial Intelligence for Citizen Services and
   Government*, Harvard Ash Center for Democratic Governance and
   Innovation, 2017, p. 8.

.. [11]
   Il termine “bias” (lett. “pregiudizio”) ha molteplici significati. In
   ambito statistico, così come è utilizzato in molte applicazioni di
   machine learning, il "bias" ha un significato diverso da quello
   popolare e sociale/scientifico. Ad esempio, l'idea di "selection
   bias" si riferisce ad errori di stima che vengono a determinarsi
   quando alcuni membri di una popolazione hanno maggiori probabilità di
   essere campionati rispetto ad altri. Quando un programma di
   apprendimento automatico è addestrato a riconoscere, per esempio, i
   volti di una razza particolare e viene in seguito applicato a
   popolazioni più vaste o semplicemente differenti, può produrre
   risultati distorti e avere una misura inferiore di precisione. La
   parola "bias" ha poi significati normativi sia nel linguaggio
   colloquiale che giuridico, dove si riferisce ad un giudizio basato su
   nozioni o pregiudizi, in contrasto con un valutazione imparziale dei
   fatti (Cfr. AI NOW 2017 Report, p. 14 “Bias and inclusion” -
   `https://ainowinstitute.org/AI_Now_2017_Report.pdf <https://ainowinstitute.org/AI_Now_2017_Report.pdf>`__).

   Per esempio, tecniche di elaborazione del linguaggio naturale formate
   su un corpus di scrittura estratto dal web degli gli anni '90 possono
   riflettere associazioni di parole stereotipate e ormai non più
   attuali: la parola "femmina" potrebbe essere infatti associata a
   "receptionist". Se modelli costruiti con tali assunti logici vengono
   usati per prendere decisioni in campo educativo o nel mondo del
   lavoro, ad esempio in tema di assunzioni, ecco che ci si trova di
   fronte a un caso in cui le disparità esistenti possono essere
   addirittura rafforzate, a prescindere delle intenzioni o dalle
   conoscenze dei progettisti del sistema (Cfr. AINOW 2017 Report, p. 4
   “Bias and inclusion”).

.. [12]
   Ci sono molti casi di applicazioni di Intelligenza Artificiale che
   possono riprodurre i pregiudizi sociali di chi le ha addestrate o di
   chi le ha programmate, stabilendo ad esempio che è preferibile
   presentare offerte di lavoro più remunerative agli uomini piuttosto
   che indirizzarle alle donne, perché di solito sono i primi ad avere
   gli stipendi più alti, oppure che è preferibile offrire un prestito a
   un maschio bianco di un determinato quartiere piuttosto che a uno
   nero di un altro, oppure ancora che non è saggio offrire la libertà
   vigilata ad alcuni detenuti appartenenti a gruppi etnici particolari,
   perché solitamente la loro recidività è molto alta.

.. [13]
   Si rimanda per una trattazione più dettagliata alla Sfida 1 “Etica”.

.. [14]
   Per approfondimenti
   `https://hbr.org/2016/11/what-artificial-intelligence-can-and-cant-do-right-now <https://hbr.org/2016/11/what-artificial-intelligence-can-and-cant-do-right-now>`__.

.. [15]
   Citare SPCoop, LOD, CAD, SEMIC, ecc.
